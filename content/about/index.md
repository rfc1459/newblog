---
title: About me
nav_id: about-me
---

Chi Sono
--------

Difficile da dire, quindi partiamo dai punti certi: mi chiamo Matteo Panella,
il mio nick abituale è _morph_ (anche se utilizzo spesso _rfc1459_), sono nato
e vivo a L'Aquila da un certo numero di anni.


I miei interessi
----------------

Oh beh, senza dubbio l'informatica - sia nell'accezione di _Computer Science_
che di _smanettamento generale globale_ (no, non **quel** tipo di
smanettamento). Coltivo da circa 15 anni l'arte della programmazione in C e da
13 mi faccio del male utilizzando sistemi UNIX-like (principalmente Linux) al
posto del "solito" Windows.

Adoro la storia moderna e digerisco avidamente volumi che trattano la storia
d'Italia dal primo dopoguerra alla Repubblica.

Ho un passato da pianista jazz interrotto dal terremoto del 6 aprile 2009, ma
prima o poi conto di ricominciare.

### Libri, film, serie tv et al.

I miei interessi letterari sono un po' "peculiari": si parte da Douglas Adams
per arrivare ad Agatha Christie, passando per personcine di "poco conto" come
J.R.R. Tolkien, William Golding, Leonardo Sciascia ed un'infinità di autori di
testi prettamente tecnici.

Anche sul fronte cinematografico c'è una certa varietà - di fianco a capolavori
come "2001: A Space Odyssey" o "Dr. Strangelove" potete tranquillamente trovare
"Lo chiamavano Trinità" o "Altrimenti ci arrabbiamo". Immancabili i vari 007,
soprattutto quelli interpretati da Sean Connery.

Le serie TV si contano sulle dita di una mano (letteralmente):

  * Boris
  * Stargate SG-1
  * Family Guy
  * Star Trek
  * Star Trek: The Next Generation

### Tempo libero e hobby

Impiego il (poco) tempo a disposizione come development lead di [Azzurra IRC Network][azzurra]
e scrivendo software che è inutile al 99.9% della popolazione mondiale. A volte
mi capita di scrivere [qualcosa][moca] di utile.

Se proprio siete curiosi, potete visitare il mio [profilo su GitHub][github].

Il mio hobby preferito è rompere lo scatolame ad Asus, NVIDIA ed altri OEM
che producono tablet Android ;-)


Contatti e fuffa web 2.0
------------------------

Ad eccezione della fuffa web 2.0 (presente nella navigazione), i miei dati di
contatto sono reperibili nell'oggetto `MP7302-RIPE` del database whois di
RIPE NCC.

La mia chiave PGP personale ha id `E3CE1BBE` ed è disponibile su un qualsiasi
keyserver membro di `pool.sks-keyservers.net`. In alternativa potete trovarla
nell'oggetto `PGPKEY-E3CE1BBE` del database whois di RIPE NCC. Il fingerprint
della chiave è `1554 736D B705 CA86 A833 4C1F BDD0 3B54 E3CE 1BBE`.

Durante l'inizio di novembre 2013 ho eseguito un roll-over delle chiavi PGP,
per amor di completezza potete trovare uno [statement formale][rollover]
firmato con la vecchia e la nuova chiave. Siete vivamente pregati di rifirmare
la nuova chiave e dimenticarvi della vecchia :-)

Un appunto sulle mail:

  * l'invio di una (o più) mail in stile "catena di S. Antonio" avrà come unico
    risultato il blacklisting immediato ed irrimediabile del vostro indirizzo;
  * **NON** mandate mail in HTML;
  * se dovete rispondere ad una mia mail, evitate il top quoting e citate *solo*
    la parte rilevante;
  * se dovete comunicarmi qualcosa di riservato siete *vivamente* pregati di
    cifrare il contenuto del messaggio;
  * 10 punti bonus per chi firma le proprie mail con PGP/GnuPG o S/MIME;
  * ho già detto che il top quoting e le mail in HTML fanno male alla salute?

[azzurra]: http://www.azzurra.org/
[moca]: https://github.com/rfc1459/moca/
[github]: https://github.com/rfc1459/
[rollover]: /stuff/key-E3CE1BBE.txt
