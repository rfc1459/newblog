---
title: Signor Ministro, permette due parole?
kind: article
author: morpheus
created_at: '2013-07-20T12:10:39+02:00'
tags: ['censura','politica','rant']
---

Avevo accuratamente evitato di esprimermi sul caso Kyenge-Calderoli per un
semplicissimo motivo: reputavo l'intera cosa una mera questione *personale*
tra un razzista certificato ed una persona di colore. Certo, m'infastidiva
così come m'infastidisce sentir definire una persona di colore "scimmia",
ma il ruolo istituzionale di entrambi francamente era poco importante.

Tutto questo però fino a 24 ore fa, quando la Kyenge ha messo il cappello
da Ministro ed ha deciso di "affrontare alla radice" il problema degli
insulti razzisti.

Come? [Lascio che sia lei a dirlo][tweet].

<!-- break -->

Avete letto? Bene. Rileggete.

> Stiamo studiando nuovi strumenti legislativi per prevenire e reprimere
> l'istigazione all'odio razziale anche su internet e i social network

Avete capito bene. *Prevenire e reprimere*.

Ora, Signor Ministro, mi rivolgo direttamente a Lei anche se so che non
leggerà mai questo post: o ignora le leggi vigenti, o è in perfetta
malafede e vuole approfittare di un caso personale per imporre l'ennesimo
bavaglio ad Internet.

Assumendo la Sua buona fede (e quindi l'ignoranza delle leggi vigenti),
mi permetto di farLe notare che gli insulti di qualsiasi tipo sono **già**
perseguiti dalla Legge. Gli insulti a sfondo razzista, in particolare,
ricadono sotto l'ombrello della 205/1993 (c.d. "Legge Mancino"), che tanto
tenera non è.

Del resto, il sen. Calderoli è indagato per diffamazione aggravata nei Suoi
confronti.

Quello che mi lascia perplesso è la parte relativa alla "prevenzione". Sa
che vuol dire "prevenzione" su Internet? Glielo dico in due parole: censura
preventiva.

Lei, quindi, per un insulto che è stato pronunciato *al di fuori della rete*
vorrebbe imporre forme di censura preventiva (per usare un eufemismo,
*controllo preventivo dei contenuti* &mdash; se lo segni, magari può rivenderselo
nel DDL) per tutto ciò che viene prodotto online dai cittadini italiani. Ha idea
delle ramificazioni che una proposta del genere potrebbe avere? Si rende conto
che così facendo sta gettando le basi (tecniche e non) per un futuro stato di
polizia online?

Spero con tutto il cuore che non se ne renda conto e che la Sua uscita sia
stata dettata dalla rabbia per l'insulto ricevuto.

Altrimenti la cosa è molto, molto grave.

[tweet]: https://twitter.com/ckyenge/status/357847408589279232
